<!DOCTYPE html><html><head><meta charset="utf-8"><meta http-equiv="X-UA-Compatible" content="IE=edge"><meta name="description" content="kindquiet"><meta name="viewport" content="width=device-width, initial-scale=1"><link rel="alternative" href="/atom.xml" title="kindquiet素食勤俭敬老孝慈" type="application/atom+xml"><link rel="icon" href="/favicon.ico"><title>弟子规 - kindquiet素食勤俭敬老孝慈</title><meta name="description" content="弟子规"><script>var _hmt = _hmt || [];(function() {  var hm = document.createElement("script");  hm.src = "//hm.baidu.com/hm.js?33ec0e4a308e2f174e68f15c700d8b5d";  var s = document.getElementsByTagName("script")[0];   s.parentNode.insertBefore(hm, s);})();</script><link rel="stylesheet" href="/css/style.css" type="text/css"><!--[if lt IE 9]><script>(function(a,b){a="abbr article aside audio bdi canvas data datalist details dialog figcaption figure footer header hgroup main mark meter nav output progress section summary template time video".split(" ");for(b=a.length-1;b>=0;b--)document.createElement(a[b])})()</script><![endif]--></head><body><header class="site-head"><div class="inner"><h1 class="site-title u-fl"><a href="/">kindquiet素食勤俭敬老孝慈</a></h1><nav class="site-nav u-fr"><ul class="site-nav__list"><li class="site-nav__item"><a href="/" class="site-nav__link">Home</a></li><li class="site-nav__item"><a href="/archives" class="site-nav__link">Archives</a></li></ul></nav></div></header><section class="site-content"><main class="site-main"><article class="post"><header class="post__head"><time datetime="2009-03-24T00:42:35.000Z" class="post__time">三月 24, 2009</time><h1 class="post__title"><a href="/2009/03/24/w/e5-bc-9f-e5-ad-90-e8-a7-84/">弟子规</a></h1></header><div class="post__main"><p>弟 子 规</p>
<p>总　叙</p>
<p>弟子规　圣人训　首孝弟　次谨信</p>
<p>泛爱众　而亲仁　有余力　则学文</p>
<p>入 则 孝</p>
<p>父母呼　应勿缓　父母命　行勿懒</p>
<p>父母教　须敬听　父母责　须顺承</p>
<p>冬则温　夏则凊　晨则省　昏则定</p>
<p>出必告　反必面　居有常　业无变</p>
<p>事虽小　勿擅为　苟擅为　子道亏</p>
<p>物虽小　勿私藏　苟私藏　亲心伤</p>
<p>亲所好　力为具　亲所恶　谨为去</p>
<p>身有伤　贻亲忧　德有伤　贻亲羞</p>
<p>亲爱我　孝何难　亲憎我　孝方贤</p>
<p>亲有过　谏使更　怡吾色　柔吾声</p>
<p>谏不入　悦复谏　号泣随　挞无怨</p>
<p>亲有疾　药先尝　昼夜侍　不离床</p>
<p>丧三年　常悲咽　居处变　酒肉绝</p>
<p>丧尽礼　祭尽诚　事死者　如事生</p>
<p>出 则 弟</p>
<p>兄道友　弟道恭　兄弟睦　孝在中</p>
<p>财物轻　怨何生　言语忍　忿自泯</p>
<p>或饮食　或坐走　长者先　幼者后</p>
<p>长呼人　即代叫　人不在　己即到</p>
<p>称尊长　勿呼名　对尊长　勿见能</p>
<p>路遇长　疾趋揖　长无言　退恭立</p>
<p>骑下马　乘下车　过犹待　百步余</p>
<p>长者立　幼勿坐　长者坐　命乃坐</p>
<p>尊长前　声要低　低不闻　却非宜</p>
<p>进必趋　退必迟　问起对　视勿移</p>
<p>事诸父　如事父　事诸兄　如事兄</p>
<p>谨</p>
<p>朝起早　夜眠迟　老易至　惜此时</p>
<p>晨必盥　兼漱口　便溺回　辄净手</p>
<p>冠必正　纽必结　袜与履　俱紧切</p>
<p>置冠服　有定位　勿乱顿　致污秽</p>
<p>衣贵洁　不贵华　上循分　下称家</p>
<p>对饮食　勿拣择　食适可　勿过则</p>
<p>年方少　勿饮酒　饮酒醉　最为丑</p>
<p>步从容　立端正　揖深圆　拜恭敬</p>
<p>勿践阈　勿跛倚　勿箕踞　勿摇髀</p>
<p>缓揭帘　勿有声　宽转弯　勿触棱</p>
<p>执虚器　如执盈　入虚室　如有人</p>
<p>事勿忙　忙多错　勿畏难　勿轻略</p>
<p>斗闹场　绝勿近　邪僻事　绝勿问</p>
<p>将入门　问孰存　将上堂　声必扬</p>
<p>人问谁　对以名　吾与我　不分明</p>
<p>用人物　须明求　倘不问　即为偷</p>
<p>借人物　及时还　后有急　借不难</p>
<p>信</p>
<p>凡出言　信为先　诈与妄　奚可焉</p>
<p>话说多　不如少　惟其是　勿佞巧</p>
<p>奸巧语　秽污词　市井气　切戒之</p>
<p>见未真　勿轻言　知未的　勿轻传</p>
<p>事非宜　勿轻诺　苟轻诺　进退错</p>
<p>凡道字　重且舒　勿急疾　勿模糊</p>
<p>彼说长　此说短　不关己　莫闲管</p>
<p>见人善　即思齐　纵去远　以渐跻</p>
<p>见人恶　即内省　有则改　无加警</p>
<p>唯德学　唯才艺　不如人　当自砺</p>
<p>若衣服　若饮食　不如人　勿生戚</p>
<p>闻过怒　闻誉乐　损友来　益友却</p>
<p>闻誉恐　闻过欣　直谅士　渐相亲</p>
<p>无心非　名为错　有心非　名为恶</p>
<p>过能改　归于无　倘掩饰　增一辜</p>
<p>泛 爱 众</p>
<p>凡是人　皆须爱　天同覆　地同载</p>
<p>行高者　名自高　人所重　非貌高</p>
<p>才大者　望自大　人所服　非言大</p>
<p>己有能　勿自私　人有能　勿轻訾</p>
<p>勿谄富　勿骄贫　勿厌故　勿喜新</p>
<p>人不闲　勿事搅　人不安　勿话扰</p>
<p>人有短　切莫揭　人有私　切莫说</p>
<p>道人善　即是善　人知之　愈思勉</p>
<p>扬人恶　即是恶　疾之甚　祸且作</p>
<p>善相劝　德皆建　过不规　道两亏</p>
<p>凡取与　贵分晓　与宜多　取宜少</p>
<p>将加人　先问己　己不欲　即速已</p>
<p>恩欲报　怨欲忘　报怨短　报恩长</p>
<p>待婢仆　身贵端　虽贵端　慈而宽</p>
<p>势服人　心不然　理服人　方无言</p>
<p>亲 仁</p>
<p>同是人　类不齐　流俗众　仁者希</p>
<p>果仁者　人多畏　言不讳　色不媚</p>
<p>能亲仁　无限好　德日进　过日少</p>
<p>不亲仁　无限害　小人进　百事坏</p>
<p>余 力 学 文</p>
<p>不力行　但学文　长浮华　成何人</p>
<p>但力行　不学文　任己见　昧理真</p>
<p>读书法　有三到　心眼口　信皆要</p>
<p>方读此　勿慕彼　此未终　彼勿起</p>
<p>宽为限　紧用功　工夫到　滞塞通</p>
<p>心有疑　随札记　就人问　求确义</p>
<p>房室清　墙壁净　几案洁　笔砚正</p>
<p>墨磨偏　心不端　字不敬　心先病</p>
<p>列典籍　有定处　读看毕　还原处</p>
<p>虽有急　卷束齐　有缺坏　就补之</p>
<p>非圣书　屏勿视　蔽聪明　坏心志</p>
<p>勿自暴　勿自弃　圣与贤　可驯致</p>
<p>—</p>
<p>弟子規</p>
<p>總敘</p>
<p>弟子規聖人訓首孝弟次謹信 </p>
<p>汎愛眾而親仁有餘力則學文 </p>
<p>入則孝</p>
<p>父母呼應勿緩 父母命行勿懶 </p>
<p>父母教須敬聽父母責須順承 </p>
<p>冬則溫夏則凊晨則省昏則定 </p>
<p>出必告反必面居有常業無變 </p>
<p>事雖小勿擅為茍擅為子道虧 </p>
<p>物雖小勿私藏茍私藏親心傷 </p>
<p>親所好力為具親所惡謹為去 </p>
<p>身有傷貽親憂德有傷貽親羞 </p>
<p>親愛我孝何難親憎我孝方賢 </p>
<p>親有過諫使更怡吾色柔吾聲 </p>
<p>諫不入悅復諫號泣隨撻無怨 </p>
<p>親有疾藥先嘗晝夜侍不離床 </p>
<p>喪三年常悲咽居處變酒肉絕 </p>
<p>喪盡禮祭盡誠事死者如事生 </p>
<p>出則弟</p>
<p>兄道友弟道恭兄弟睦孝在中 </p>
<p>財物輕怨何生言語忍忿自泯 </p>
<p>或飲食或坐走長者先幼者後 </p>
<p>長呼人即代叫人不在己即到 </p>
<p>稱尊長勿呼名對尊長勿見能 </p>
<p>路遇長疾趨揖長無言退恭立 </p>
<p>騎下馬乘下車過猶待百步餘 </p>
<p>長者立幼勿坐長者坐命乃坐 </p>
<p>尊長前聲要低 低不聞卻非宜 </p>
<p>進必趨退必遲問起對視勿移 </p>
<p>事諸父如事父事諸兄如事兄 </p>
<p>謹</p>
<p>朝起早 夜眠遲老易至惜此時 </p>
<p>晨必盥兼漱口便溺回輒淨手 </p>
<p>冠必正紐必結襪與履俱緊切 </p>
<p>置冠服有定位勿亂頓致污穢 </p>
<p>衣貴潔不貴華上循分下稱家 </p>
<p>對飲食勿揀擇食適可勿過則 </p>
<p>年方少勿飲酒飲酒醉最為醜 </p>
<p>步從容立端正揖深圓拜恭敬 </p>
<p>勿踐閾勿跛倚勿箕踞勿搖髀 </p>
<p>緩揭簾勿有聲寬轉彎勿觸棱 </p>
<p>執虛器如執盈入虛室如有人 </p>
<p>事勿忙忙多錯勿畏難勿輕略 </p>
<p>鬥鬧場絕勿近邪僻事絕勿問 </p>
<p>將入門問孰存將上堂聲必揚 </p>
<p>人問誰對以名吾與我不分明 </p>
<p>用人物須明求倘不問即為偷 </p>
<p>借人物及時還後有急借不難 </p>
<p>信</p>
<p>凡出言信為先詐與妄奚可焉 </p>
<p>話說多不如少惟其是勿佞巧 </p>
<p>奸巧語穢污詞市井氣切戒之 </p>
<p>見未真勿輕言知未的勿輕傳 </p>
<p>事非宜勿輕諾茍輕諾進退錯 </p>
<p>凡道字重且舒勿急疾勿模糊 </p>
<p>彼說長此說短不關己莫閒管 </p>
<p>見人善即思齊縱去遠以漸躋 </p>
<p>見人惡即內省有則改無加警 </p>
<p>唯德學唯才藝不如人當自礪 </p>
<p>若衣服若飲食不如人勿生慼 </p>
<p>聞過怒聞譽樂損友來益友卻 </p>
<p>聞譽恐聞過欣直諒士漸相親 </p>
<p>無心非名為錯有心非名為惡 </p>
<p>過能改歸於無倘揜飾增一辜 </p>
<p>汎愛眾</p>
<p>凡是人皆須愛天同覆地同載 </p>
<p>行高者名自高人所重非貌高 </p>
<p>才大者望自大人所服非言大 </p>
<p>己有能勿自私人有能勿輕訾 </p>
<p>勿諂富勿驕貧勿厭故勿喜新 </p>
<p>人不閒勿事攪人不安勿話擾 </p>
<p>人有短切莫揭人有私切莫說 </p>
<p>道人善即是善人知之愈思勉 </p>
<p>揚人惡即是惡疾之甚禍且作 </p>
<p>善相勸德皆建過不規道兩虧 </p>
<p>凡取與貴分曉與宜多取宜少 </p>
<p>將加人先問己己不欲即速已 </p>
<p>恩欲報怨欲忘報怨短報恩長 </p>
<p>待婢僕身貴端雖貴端慈而寬 </p>
<p>勢服人心不然理服人方無言 </p>
<p>親仁</p>
<p>同是人類不齊流俗眾仁者希 </p>
<p>果仁者人多畏言不諱色不媚 </p>
<p>能親仁無限好德日進過日少 </p>
<p>不親仁無限害小人進百事壞 </p>
<p>餘力學文</p>
<p>不力行但學文長浮華成何人 </p>
<p>但力行不學文任己見昧理真 </p>
<p>讀書法有三到心眼口信皆要 </p>
<p>方讀此勿慕彼此未終彼勿起 </p>
<p>寬為限緊用功工夫到滯塞通 </p>
<p>心有疑隨札記就人問求確義 </p>
<p>房室清牆壁淨几案潔筆硯正 </p>
<p>墨磨偏心不端字不敬心先病 </p>
<p>列典籍有定處讀看畢還原處 </p>
<p>雖有急卷束齊有缺壞就補之 </p>
<p>非聖書屏勿視蔽聰明壞心志 </p>
<p>勿自暴勿自棄聖與賢可馴致 </p>
</div><footer class="post__foot u-cf"><a href="/2009/03/24/w/e5-bc-9f-e5-ad-90-e8-a7-84/#comments" class="post__foot-link u-fr">评论</a></footer></article><div id="comments" class="comments"><div data-thread-key="2009/03/24/w/e5-bc-9f-e5-ad-90-e8-a7-84/" data-url="http://blog.veryi.com/2009/03/24/w/e5-bc-9f-e5-ad-90-e8-a7-84/" class="ds-thread"><!-- 多说公共JS代码 start (一个网页只需插入一次) --><script>var duoshuoQuery = {short_name:"kindquiet"};
(function() {
  var ds = document.createElement('script');
  ds.type = 'text/javascript';ds.async = true;
  ds.src = (document.location.protocol == 'https:' ? 'https:' : 'http:') + '//static.duoshuo.com/embed.js';
  ds.charset = 'UTF-8';
  document.getElementsByTagName('body')[0].appendChild(ds);
})();</script><!-- 多说公共JS代码 end --></div></div></main><aside class="site-aside"><div class="widget tags"><div class="h">categories</div><div class="b"> <ul><li><a href="/categories/计算机/">计算机</a><small>(138)</small></li><li><a href="/categories/佛法传统文化/">佛法传统文化</a><small>(18)</small></li><li><a href="/categories/健康/">健康</a><small>(12)</small></li><li><a href="/categories/学习/">学习</a><small>(2)</small></li><li><a href="/categories/default/">default</a><small>(1)</small></li><li><a href="/categories/健康之道/">健康之道</a><small>(1)</small></li><li><a href="/categories/网络/">网络</a><small>(1)</small></li><li><a href="/categories/recreation/">recreation</a><small>(1)</small></li></ul></div></div><div id="fixed" class="widget fixed"><div class="catalog"><h2>目录结构  </h2><ul class="catalog-list"></ul></div></div></aside></section><footer class="site-foot"><div class="inner"><div class="site-copy u-fl">© 2015 dayu<bdi> ❤ Theme by <a href="http://riny.net" target="_blank">Bubblings</a></bdi></div><menu class="page-menu u-fr"><li class="page-menu__item"><a title="Previous" href="/2009/03/25/w/e8-ae-be-e7-bd-aewordpress-e5-9b-ba-e5-ae-9a-e9-93-be-e6-8e-a5-e4-b8-8d-e7-94-9f-e6-95-88-e7-9a-84-e5-8f-af-e8-83-bd-e5-8e-9f-e5-9b-a0/" class="page-menu__link icon-arrow-left">prev</a></li><li class="page-menu__item"><a title="Next" href="/2009/03/23/w/e5-a9-86-e5-aa-b3-e4-b8-8d-e5-92-8c-e7-9a-84-e9-87-8d-e8-a6-81-e5-8e-9f-e5-9b-a0-e4-b9-8b-e4-b8-80-e5-84-bf-e5-ad-90-e2-80-9c-e5-a4-aa-e5-ad-9d-e9-a1-ba-e2-80-9d/" class="page-menu__link icon-arrow-right">next</a></li></menu></div></footer><div id="back-top" title="返回顶部"></div><script src="/js/script.js"></script></body></html>